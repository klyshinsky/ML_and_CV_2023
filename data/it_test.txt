 nerazzurro...    «È così. Mai avuto così tanta sfortuna. Speriamo sia tutto passato».    Può essere che, dopo la stagione del triplete, ci sia stato un rilassamento inconscio, anche a livello psicologico, come quando ci si rilassa e si abbassano le difese immunitarie?    «Può essere tutto. L' anno scorso con l' Inter ho finito la stagione il 22 maggio, ed è stato stupendo, visto che abbiamo vinto tutto: 57 partite in una stagione non sono poche. Due giorni dopo, sono partito con l' Argentina per il ritiro mondiale; sono andato in vacanza ai primi di luglio e la pausa è stata breve. Sono tornato con l' Inter e, dopo cinque giorni di allenamenti, ho giocato negli Stati Uniti con il Panathinaikos, perché c' erano da preparare le due Supercoppe. È stata una situazione anomala, che non ha riguardato soltanto me, ma anche alcuni miei compagni e un po' tutti quelli che hanno partecipato al Mondiale. Ma adesso penso al futuro».    Uno che ha sempre giocato, come vive una stagione così?    «Male, malissimo, perché la testa va a mille. Vorresti essere in campo e invece devi guardare gli altri. La partita vista in tribuna resta il momento peggiore. Ho sofferto tanto, un' esperienza che spero di non rivivere mai più».    Il futuro riparte dal derby. Una partita da dentro o fuori, sembra più una sfida di Champions League che di campionato. È vero?    «È un derby bellissimo. Noi abbiamo la possibilità di fare il sorpasso, che ci darebbe una carica straordinaria. Era difficile immaginare, dopo la sconfitta dell' andata, che saremmo riusciti ad accorciare la classifica, fino ad arrivare a -2. Servivano tante vittorie nostre e un rallentamento del Milan. È successo; adesso ci siamo ritrovati a essere padroni del nostro destino, ma questo non significa che il derby non sia una partita molto difficile. Le qualità del Milan sono chiare a tutti. Però abbiamo una grande occasione, perché viviamo una situazione che tre mesi fa sarebbe stato difficile immaginare».    Come è nata questa rimonta?    «La forza è nel gruppo, che non ha accettato l' idea di un campionato lontano dal vertice. Questa è una squadra che negli anni è cresciuta e che ha acquisito una mentalità speciale. Siamo un gruppo che non ci sta a perdere e che vuole essere sempre protagonista. Così si spiega perché l' Inter ha vinto 12 delle ultime 15 partite di campionato. Non solo, ma siamo nei quarti di Champions League e in semifinale di Coppa Italia. Siamo ancora in corsa per tutto. E non per caso. Questo significa che abbiamo valori importanti e che tutti pensiamo alla squadra».    Dal 2006 l' Inter ha fatto la lepre. Quest' anno si è vestita da cacciatore. Meglio stare davanti o inseguire?    «Stare davanti è sempre meglio, perché comandi tu; però un inseguimento come quello che abbiamo compiuto noi, dà grandi stimoli e forti motivazioni per sperare in un grande futuro. In più, essere ancora in corsa per tutto, dal punto di vista psicologico, è un vantaggio. Aiuta a sentirsi forte».    A proposito di vantaggi: il fatto che sia stata una marcia di avvicinamento al derby, disturbata dalle nazionali, con giocatori in rientro all' ultimo momento, può aver aiutato ad allentare la tensione nelle due squadre?    «Può essere che sia stato un vantaggio, ma queste sono verifiche che si fanno dopo. Prima si può dire tutto».    Il derby di Milano e il derby di Genova: che differenze ha notato?    «Quello di Milano è un derby di peso mondiale, nel senso che lo vedono tutti. Ma il derby di Genova, anche se è un evento prevalentemente cittadino, è meraviglioso. Uno spettacolo magnifico. Come giocatore mi ritengo fortunato ad averli vissuti da protagonista».    Milito e i derby italiani: con il Genoa, un gol all' andata e tre al ritorno; con l' Inter un rigore all' andata e una rete al ritorno, sempre sotto la curva del Milan. E sabato che cosa succede?    «Mi piacerebbe avere un piccolo indennizzo dalla sorte, dopo tutto quello che mi è capitato. Ma la stagione è ancora lunga».    Nel frattempo è arrivato Pazzini. Significa che la concorrenza è aumentata?    «Vuol dire che la squadra ha una risorsa in più per arrivare in alto. Anche qui ha confermato di essere un grande attaccante».    Leonardo parla più di passione (calcistica) che di tattica. Significa che il pallone è ancora una questione di cuore?    «Leonardo è molto attento alla tecnica e alla tattica. La sua forza è anche nel dialogo che riesce ad avere con i giocatori, nel modo di stare sempre vicino a noi, nella capacità che ha di capire il momento che stiamo vivendo».    Per Leonardo questo derby è una partita particolarissima... Come l' ha visto in questi giorni?    «Sereno e determinato. Come sempre».    Chi vince sabato, vince lo scudetto?    «È presto per dirlo. La fortuna del calcio, inteso come sport, è nella capacità che ha di offrire sempre situazioni nuove, spesso sorprendenti. Chi avrebbe immaginato che il Milan, dopo il nostro 1-1 con il Brescia, avendo la possibilità di andare a +7 avrebbe pareggiato a San Siro con il Bari. Eppure è successo e adesso siamo a due punti».    Milito ha già vinto il suo derby personale, adesso aspetta il successo dell' Inter.     Fabio Monti    RIPRODUZIONE RISERVATA Leonardo È attento alla tattica ma la sua forza è anche nel dialogo Il derby Ho giocato e segnato sia qui che a Genova. Mi ritengo fortunato Pazzini È un grande attaccante, una risorsa in più per la squadra



CICLISMO

                    
						
                            OAS_AD('Bottom1');
                        
                    

CICLISMO - Tre giorni di La Panne, 2ª tappa al russo Galimzyanov. Oggi semitappa al mattino e crono finale al pomeriggio (RaiSport2 14.30).



Boateng: «Basta, mi sono stufato di sentire che Ibra non ci sarà...»
Galliani è su Ganso e pensa a Balotelli: «Ha bisogno di amore»
                    
						
                            OAS_AD('Bottom1');
                        
                    

MILANO - Il Boa, Ganso e Balotelli. La certezza, la promessa, la scommessa.    Il boa    Porta a spasso la sua collezione di tatuaggi e un paio di bicipiti da copertina con disinvoltura da rockstar. «Ciao ragazzi, come va?» rompe il ghiaccio Kevin Prince Boateng nell' approcciarsi ai cronisti presenti a Milanello. Sabato giocherà il suo primo derby da titolare, dopo essere stato impiegato solo 17 minuti nella gara d' andata. Con Pato e Robinho formerà il tridente d' attacco nella partita dell' anno, in quella stessa sfida dove si parla di più dell' assente che dei presenti. «Basta, sono stufo di sentir dire che Ibrahimovic non c' è. Non mi pare una grande sorpresa, lo sapevamo da due settimane che non sarebbe stato disponibile. Siamo consapevoli che senza di lui dovremo giocare una partita diversa, ma nello spogliatoio non regna la paura. Pato è tornato, io pure. La sua assenza potrebbe essere penalizzante ma anche no. Il match potrebbe alla fine risultare decisivo per alcuni giocatori che hanno l' occasione di dimostrare il loro valore».    Sull' ambiente rossonero grava una cappa di aspettativa e di tensione. Se Allegri prova a minimizzare la nuvola di attesa che sta precedendo la super-sfida («tanto prima o poi la partita bisogna giocarla, è inutile stare a pensarci troppo»), il Boa pare alimentarsi di questa energia che il derby sta sprigionando. «È ovvio che si sente la pressione, si parla di questa partita tutti i giorni da tempo. La gente crede che nello spogliatoio dell' Inter regni l' entusiasmo e nel nostro la depressione ma questo è quello che sembra da fuori. Magari all' interno dell' ambiente nerazzurro governa invece la paura. I fatti dicono che noi siamo 2 punti sopra e che per questo motivo l' Inter dovrà compiere sforzi maggiori per arrivare in vetta. Per fortuna tutto si risolve in 90 minuti e in 90 minuti tutto può succedere. Ecco perché i tifosi ci devono stare vicini». La curva ha già raccolto l' invito: sabato mattina alle 10 una nutrita rappresentanza sarà a Milanello ad incitare la squadra a poche ore da una partita decisiva per la stagione.    Milan contro Inter, prima contro seconda, Allegri vs Leonardo. Può un allenatore con 13 anni di militanza rossonera alle spalle traslocare con nonchalance a casa del nemico pubblico numero uno? Giuda o uomo di mondo? «Il suo passaggio in nerazzurro fa parte del business. Io non lo avrei mai fatto, ora voglio solo batterlo sul campo, desidero che lui torni a casa la sera pensando che noi abbiamo vinto. Questa è la partita più importante della mia carriera: ho rivisto su Milan Channel immagini di vecchi derby e so che lo stadio si trasforma in un piccolo inferno». Teme Eto' o («è l' attaccante più forte del mondo») e non si scompone se la società lo controlla nei suoi movimenti notturni: «È positivo che venga seguito anche in discoteca, significa che mi considera un giocatore importante».    Ganso    I suoi procuratori sono a Milano: ieri alle 18 si sono recati nella sede di via Turati per incontrare Adriano Galliani. Il colloquio fra i rappresentanti di Paulo Henrique Chagas de Lima e l' ad rossonero è durato un' ora e mezza. Nonostante le iniziali perplessità del club milanista legate agli interventi al legamento crociato di entrambe le ginocchia subiti dal talento brasiliano (legato al Santos fino al febbraio del 2015 e coperto da una clausola rescissoria di 54 milioni di euro), ora la società rossonera ha compiuto decisivi passi in avanti nella corsa al fenomeno ventunenne, corteggiato anche dall' Inter. Dall' entourage del giocatore trapela ottimismo su una positiva conclusione dell' affare. Ma non si escludono oggi contatti con il club nerazzurro.    Balotelli    In questi giorni il borsino del mercato segnala in calo le azioni del Giamburrasca esiliato al Manchester City. «Ha solo bisogno di essere amato» commenta comprensivo l' ad rossonero. Che sia il Milan la squadra giusta a ricoprire d' affetto l' ex interista? «Vedremo» glissa il vicepresidente, oggi a Milanello per caricare la squadra.     Monica Colombo     RIPRODUZIONE RISERVATA        ****



Oggi Palazzi ascolterà Moratti

                    
						
                            OAS_AD('Bottom1');
                        
                    

MILANO - Oggi il procuratore della Federcalcio, Stefano Palazzi, ascolterà Moratti in merito all' esposto presentato dalla Juve sull' assegnazione dello scudetto 2005-2006. Moratti era già stato ascoltato da Francesco Saverio Borrelli (allora capo dell' Ufficio indagini della Figc), a fine 2006. Ora va in scena il secondo atto: Palazzi chiederà conto a Moratti, unico possibile testimone interista, delle telefonate di Facchetti con un arbitro (De Santis), con i designatori (Pairetto e Bergamo) e il loro vice (Mazzei) e del caso Nucini. L' audizione potrebbe segnare la fine della fase istruttoria, legata all' esposto della Juve. Palazzi poi dovrà consegnare ad Abete una relazione, nella quale spieghi se l' Inter era una società estranea ai rapporti con arbitri e dirigenti Can, così come indicato nel luglio 2006 dai tre saggi nominati dal commissario, Guido Rossi, che aveva dato il via libera all' assegnazione dello scudetto. Capitolo derby: Ranocchia sta meglio (e si è allenato); Chivu è in fase di recupero (decisione allo sprint); oggi rientrano Zanetti e Cambiasso (0-0 in Costa Rica-Argentina) più Nagatomo (dal Giappone). Domani rifinitura a S. Siro.



Negli archivi e nelle biblioteche il pane quotidiano della ricerca

                    
						
                            OAS_AD('Bottom1');
                        
                    

Documenti e fonti a stampa sono la materia prima indispensabile con cui lavorano gli storici. Non a caso s' intitola «Il pane della ricerca» il convegno sulla condizione degli archivi e delle biblioteche in Italia che si svolge a Roma nei giorni 14-15 aprile nell' ambito delle giornate professionali della Società per lo studio della storia contemporanea (Sissco). All' incontro, organizzato presso l' Archivio centrale dello Stato, partecipano tra gli altri Claudio Pavone, Marco De Nicolò, Paola Carucci, Marina Giannetto, Emmanuel Betta, Linda Giuva.



Vieri intercettato Perizia stabilirà se è depresso

                    
						
                            OAS_AD('Bottom1');
                        
                    

MILANO - Una perizia psichiatrica su Christian Vieri (foto) per stabilire se l' ex giocatore abbia davvero riportato dei danni psicologici e forme depressive a causa dello «spionaggio» subito da parte dell' Inter. Lo ha stabilito il Tribunale civile di Milano accogliendo la richiesta del legale di Vieri, Danilo Buongiorno. L' ex interista ha fatto causa all' Inter e a Telecom per essere stato a suo dire intercettato illegalmente tra il 2000 e il 2001 e nel 2004 e chiede 12 milioni a Telecom e 9 milioni e 250 mila euro al club di Moratti. I periti (uno psichiatra e un medico legale) giureranno il 3 maggio davanti al giudice, poi avranno tra i 60 e i 90 giorni per svolgere la consulenza.



DiBenedetto spacca Roma
La città si divide, gli attacchi dall' Italia e dall' Inghilterra In Europa Secondo il Guardian, l' arrivo dell' americano escluderebbe la squadra dall' Europa, ma non è così
                    
						
                            OAS_AD('Bottom1');
                        
                    

ROMA - C' è una data indicativa: il 13 aprile. E c' è un luogo: Boston. Sono queste le coordinate per la chiusura definitiva del passaggio di proprietà della As Roma nelle mani della cordata americana rappresentata da Thomas R. DiBenedetto, spalleggiato da altri tre investitori, il cui maggior punto di riferimento finanziario è James Pallotta, ricchissimo investitore che detiene, tra le altre, una partecipazione nei Boston Celtics, la più storica franchigia del campionato professionistico di basket, la Nba.    Quello che Thomas R. DiBenedetto ha già capito è che i prossimi giorni non saranno una passeggiata di salute. L' idea dello sbarco di uno straniero nel calcio italiano - e in particolare alla Roma - non piace a tutti. DiBenedetto non è ancora in carica ed è già nel centro del mirino. Roma è una città che si divide su ogni argomento e la Roma è uno dei più gettonati. Così, come fossero guelfi e ghibellini, i tifosi si sono schierati: c' è chi vede in lui il salvatore e chi, in una parola molto romana, un «sola». La verità è che il gruppo che, tra molti stop and go, sta per acquistare la Roma non è formato da mecenati innamorati del pallone ma da businessmen che vedono nel calcio un possibile affare.    Ieri Di Benedetto si è preso un giorno libero, da turista, per vedere dall' auto scortata le bellezze della Città Eterna, inseguito da uno sciame di scooter che lo ha fatto sorridere: «Sembravamo un mostro con la coda». Meno divertente è stato l' articolo sul quotidiano inglese The Guardian, secondo il quale la presidenza DiBenedetto farebbe correre alla Roma il peggiore dei rischi: l' esclusione dalle Coppe europee per «conflitto di interessi».    DiBenedetto, secondo il Guardian, ha una partecipazione nella Fenway Sports Group, società che controlla, oltre ai Boston Red Sox, anche il Liverpool. Le norme Uefa impediscono a individui o società di «controllare direttamente o meno più di un club iscritto a Europa League o Champions League».    In passato si è verificata una situazione simile con Roman Abramovich, patron del Chelsea e azionista del Cska Mosca: il magnate russo ne uscì rinunciando alla partecipazione nel Cska, che fece però sponsorizzare dalla Sibneft con un triennale da 41,3 milioni di euro. I legali di DiBenedetto negano ogni possibile problema ed è comunque curiosa l' attenzione preventiva a un problema che, in ogni caso, c' è tutto il tempo per risolvere. Facilmente.    Allo staff di DiBenedetto è piaciuto poco anche l' attacco frontale che il Sole 24 ore ha sferrato alla cordata con un doppio articolo. Nel primo si parla di uno «sconosciuto italoamericano arrivato lunedì a Roma da Boston, con un volo in classe turistica». Il secondo è intitolato «L' Americano sconosciuto negli Usa» perché repetita iuvant.    Chi non sembra avere dubbi sulla consistenza della cordata è il sindaco Gianni Alemanno, che è nuovamente intervenuto sulla trattativa Unicredit-Di Benedetto: «Non era opportuno incontrare DiBenedetto prima della chiusura della trattativa. La cordata appare molto solida, ha propensione verso l' elemento internazionale, potranno valorizzare il marchio della Roma... Certo, gli americani non hanno mai operato in Italia, ma il contesto appare promettente. Per lo stadio non ci devono essere speculazioni e non dovranno essere usati euro dei contribuenti. La trattativa? Sono molto ottimista, anche se la certezza c' è solo quando ci sono le firme e i soldi sul tavolo».    I tifosi della Roma contano i minuti, figurarsi i giorni.     Luca Valdiserri     RIPRODUZIONE RISERVATA



Coppa Italia alla Fiorentina

                    
						
                            OAS_AD('Bottom1');
                        
                    

ROMA - La Fiorentina allenata da Renato Buso    si è aggiudicata    la Coppa Italia Primavera    battendo la Roma all' Olimpico per 3-1 davanti a oltre    10 mila spettatori.    La gara d' andata    era terminata   in parità, 1-1.



Lovati, il portiere chiamato Lazio

                    
						
                            OAS_AD('Bottom1');
                        
                    

Se n' è andato con l' eleganza di sempre, a quasi 84 anni (era nato infatti il 20 luglio 1927). In silenzio. Del resto Roberto «Bob» Lovati con lo stile e la classe innata che hanno contraddistinto i suoi comportamenti era riuscito a crearsi un suo spazio nel cuore del tifo sempre eccessivo di Roma: lui laziale di adozione, prima portiere dal 1955 al 1961, poi praticamente tutto (allenatore dei giovani e della prima squadra nelle emergenze, vice-allenatore, osservatore, dirigente), ottenne sempre rispetto dal mondo giallorosso.    Bob era milanese di Cusano Milanino, compaesano del Trap. Parò a Pisa, a Monza e per il Toro prima di unirsi in matrimonio calcistico con la Lazio (146 presenze da giocatore e 105 panchine da allenatore). Ebbe pure 2 esperienze in nazionale, la seconda delle quali, una sconfitta per 6-1 a Zagabria, gli chiuse precocemente la porta azzurra. Prese parte attiva al primo storico scudetto laziale vinto nel ' 74: per Tommaso Maestrelli, il nocchiero di quella Lazio geniale e turbolenta, lui fu infatti osservatore e confidente.    Bob - alto, elegante e cortese - era la Lazio. Il fascino indiscreto di Roma aveva definitivamente annacquato le radici lombarde che erano in lui. Poco più di un mese fa, in compagnia di Nello Governato e di Dino Zoff, altre due icone biancocelesti, era stato a cena dall' amico Dante, una di quelle serate trascorse tra i ricordi e la voglia di fermare il tempo. Bob era uno che di calcio se ne intendeva. Nell' estate del ' 95, durante il ritiro giapponese della Lazio di Zeman, osservò con attenzione il gruppetto dei giovani «primavera» aggregato alla prima squadra e dopo un paio di giorni, a tavola, davanti allo stato maggiore del club sentenziò: «Soltanto uno di questi ragazzi diventerà un fuoriclasse». Quel ragazzo era Alessandro Nesta e tra due giorni giocherà il derby di Milano.     a. co.    RIPRODUZIONE RISERVATA



L' ultimo paradosso: l' Italia di Prandelli non è profeta in patria
Ostacoli La squadra cresce ma le amichevoli solo all' estero sono un non-senso. E Figc e Lega non collaborano
                    
						
                            OAS_AD('Bottom1');
                        
                    

Anche se gli ascolti televisivi non la premiano (la vittoriosa serata di Kiev ha infatti registrato soltanto il 18 per cento di share), l' Italia di Cesare Prandelli in entrambe le sue versioni, quella doc che si è imposta in Slovenia e quella alternativa che ha affondato l' Ucraina, conferma la sua crescita, che è soprattutto caratteriale. Nonostante i campioni continuino a scarseggiare, questa è una nazionale che non molla mai e il cui chiodo fisso è quello di attaccare. Insomma, siamo in presenza di una squadra che, pur nelle sue scontate imperfezioni, sembra fatta apposta per piacere ai tifosi.     Tutto merito del nuovo c.t. e del suo desiderio di migliorare l' immagine azzurra attraverso il gioco ma anche avviando un diverso rapporto con l' opinione pubblica. Prandelli in sostanza ha intuito che la nazionale non può chiudersi in se stessa ma che, al contrario, deve allargare i suoi orizzonti aprendosi alla gente e abbattendo quella sorta di filo spinato che a volte è parso un ostacolo insormontabile per l' avvio di una reale operazione-simpatia.    Ovviamente una strategia di questo tipo, condivisibile e a suo modo controcorrente rispetto al passato, ha bisogno di fatti concreti per passare dalla fase teorica a quella della pratica attuazione. Al contrario, e qui viene il bello, la Federcalcio si muove nella direzione opposta a quella indicata dal suo c.t., e questo nonostante il suo ruolo di «azionista» le imporrebbe di attivare tutte le risorse possibili per un rilancio in chiave popolare della squadra di sua pertinenza, vale a dire la nazionale. Basti pensare infatti che nessuna delle quattro amichevoli azzurre programmate in questa stagione sono state giocate in Italia: per la sfida di mezza estate con la Costa d' Avorio è stata scelta Londra; a novembre per affrontare la Romania si è puntato su Klagenfurt, con il risultato di andare a ficcarci in uno stadio desolatamente vuoto; il mese scorso i bulloni con la Germania li abbiamo incrociati a Dortmund e martedì, colpo di genio finale, abbiamo catapultato i nostri giocatori a ritroso nel tempo, nel gelido inverno ucraino, tre ore d' aereo per morire di freddo.    Tutto ciò premesso, una domanda sorge spontanea: com' è possibile spalancare le porte della nazionale alla passione dei tifosi se poi, per incassare qualche soldo in più, gli azzurri vengono fatti regolarmente sparire all' estero? L' incongruenza ci pare evidente e sarebbe simpatico se qualcuno provasse a convincerci del contrario. Altra osservazione: la scelta di Kiev, programmata prima dell' inizio della corrente stagione sociale, conferma, se ce ne fosse la necessità, il silenzio tra i vertici federali e quelli della Lega di serie A. Collocare il derby di Milano (ma pure Roma-Juve) in un' altra giornata di campionato che non fosse quella a ridosso della sfacchinata in Ucraina non avrebbe richiesto un titanico sforzo di fantasia. Ma forse sono proprio le cose semplici a far venire il mal di testa al nostro calcio, ormai impegnato a svendere anche l' anima alla Tv.     Alberto Costa    RIPRODUZIONE RISERVATA



Orsoni contro Venezia Challenge

                    
						
                            OAS_AD('Bottom1');
                        
                    

Polemica tra Venezia Challenge, sfidante italiano alla prossima Coppa America, e il sindaco della città lagunare. «Vergognoso che ci sia gente che vuole sfruttare l' immagine ed il nome di Venezia per raccogliere soldi» tuona Orsoni. «Falso. Ai veneziani Venezia Challenge promette di non dimenticarsi della città» risponde il presidente del consorzio Carlo Magna.



«Pedrosa rischiò la paralisi del braccio»

                    
						
                            OAS_AD('Bottom1');
                        
                    

Dani Pedrosa rischia di doversi operare alla spalla sinistra dopo il Gp di Jerez di domenica. Lo ha detto al sito Motocuatro.com il dottor Xavier Mir commentando il problema sofferto in Qatar dal pilota Honda, vittima di una perdita di forza nella mano che lo ha costretto a rinunciare alla lotta per il 2° posto con Lorenzo: «Dani sta guarendo, ma ci vuole del tempo. Non escludo un intervento dopo Jerez».    Mir ha rivelato anche che Pedrosa, nell' incidente di Motegi 2010 che ha causato il problema, «ha rischiato la paralisi del braccio sinistro».



Siena, appuntamento con l' Olympiacos e con le Final four

                    
						
                            OAS_AD('Bottom1');
                        
                    

MILANO - Il traguardo è lì, a portata di mano, la paura è di risvegliarsi domani e scoprire che l' Olympiacos è riuscito a trascinare la serie alla bella, in casa sua. Ripensando a gara 1 ad Atene, sarebbe comunque un successo. Viste gara 2 e gara 3, sarebbe una beffa. La Montepaschi di martedì sera non può avere paura dell' appuntamento con la storia e con la Final four di Eurolega, e non ne avrà, perché la squadra ha maturato la consapevolezza di essere un gruppo di grande valore, anzi di grandi valori, e i limiti ancora non si conoscono. Epperò l' Olympiacos ha una tale forza, fisica e tecnica, da non poter dare nulla per scontato. «Ce li aspettiamo con la faccia ancora più cattiva, non ci concederanno nulla», spiega Simone Pianigiani, il coach che sta preparando l' impresa. Ma la forza dei greci sta nella disperazione, una squadra con le spalle al muro, o bella o fallimento europeo. Siena avrebbe ancora una prova d' appello, ma perché rischiare tutto davanti ai 9 mila del Pireo? «Sarebbe bello completare un percorso davanti ai nostri tifosi. Dovremo giocare ancora oltre i nostri limiti, speriamo di riuscirci». Da questo gruppo indistruttibile, è quasi inevitabile aspettarselo.     Roberto De Ponti     RIPRODUZIONE RISERVATA        ****    Eurolega Tv ore 21    Quarti, gara 4    Oggi, ore 20.45    Maccabi-Vitoria    (nella serie: 2-1)    Panathinaikos-    Barcellona (2-1)    Valencia-Real Madrid (1-2)    Ore 21    Montepaschi-    Olympiacos (2-1)    Tv: dir. Sportitalia    Eurocup    Treviso alle Final four (Gottingen battuto 84-62), Caserta eliminata (77-79 a Kazan). Finali a Treviso   il 16 e 17/4



In quello spazio tra veglia e sonno il suo «io» diviso incontrò Freud
Così esplora la mente tenendo ben salda la bussola della coscienza
                    
						
                            OAS_AD('Bottom1');
                        
                    

Scrive Odilon Redon nel 1898, quando è già un pittore famoso: «Tutto si crea per la sottomissione docile alla venuta dell' inconscio». La data coincide con la pubblicazione della «Interpretazione dei sogni», che Freud volle datare 1900 per sottolinearne il significato inaugurale.    Entrambi, seguendo i labirinti del sogno, dischiudono all' investigazione uno spazio intermedio tra veglia e sonno, ragione e passione, giorno e notte, senza tuttavia smarrirsi nei suoi meandri. Pur affidandosi alla deriva delle libere associazioni, l' artista e lo psicoanalista tengono ben saldi la bussola della coscienza e gli strumenti della competenza. Sin dall' inizio Redon, soprannominato il Principe dei sogni, abbandona la luce vibrante dell' impressionismo, la natura dispiegata alla ricezione dei sensi, in auge in quel momento, per calarsi nelle tenebre impersonali delle fantasie e dei sogni che animano l' inconscio. Benché costituisca un enigma per i contemporanei, Redon non sarà mai un personaggio emarginato, un artista maledetto. Lo salvaguardano una vasta cultura, una straordinaria versatilità tecnica, l' intima adesione alla morale tradizionale, nonché una solida appartenenza borghese. I contenuti della sua arte sono visionari, ma il linguaggio è classico, talora straniante, ironico e dissacrante. L' intento non è di suggestionare, ma di predisporre a pensare. Le fonti d' ispirazione sono innumerevoli: la storia dell' arte, la letteratura, l' evoluzionismo scientifico, la botanica, l' entomologia, la mitologia europea e indiana, il misticismo e l' esoterismo.    Da qualunque parte giungano, le immagini che lo colpiscono vengono estrapolate dal contesto, spezzate e gettate nel crogiuolo onirico da dove riemergono assemblate dalla stravagante a-logica dei sogni, che ignora il tempo, lo spazio, il principio di non contraddizione.     Eppure nell' indeterminazione fluttuante della sua pittura si scorgono alcune, significative linee evolutive. La prima conduce dal nero ai colori. Gli anni 80 sono contraddistinti dai Noirs e da soggetti drammatici come «La paura», «La battaglia delle ossa», «Nel sogno», «Ragno», «Pegaso prigioniero», «La Nuit» e dall' incontro con le opere oniriche di Goya, Poe, Flaubert. Successivamente, però, con «Occhi chiusi» del 1890, la sua tavolozza si arricchisce di un' ampia gamma di tinte, la pennellata si fa luminosa, plastica e vibrante come se avesse ritrovato entro di sé il mondo esterno. Per una ulteriore metamorfosi, il suo processo creativo ascende dall' infimo al sublime, dalle creature primitive e grottesche, come i ragni con teste umane, alla bellezza ideale, ispirata dall' arte italiana delle origini, culminante in un profilo neutro, dipinto in blu cobalto su sfondo d' oro. Quell' idolo immobile, astratto e impersonale, conclude una faustiana «discesa all' inferno» con l' idea platonica del bello, cui Redon ha votato la vita e la ricerca, come rivela nell' autobiografia «À Soi-même».    Dall' archeologia di un immaginario caotico e frammentato, Redon, ormai vecchio, porta alla luce una piccola cosa, una conchiglia che lo connette a Mallarmé, il poeta a lui più caro. Entrambi scorgono, in quel guscio cavo, un simbolo del grembo materno. Nel suo vuoto risuona, come la voce del mare, il desiderio inconscio, reso dal divieto dell' incesto tanto impossibile quanto insistente. È significativo che Redon non volle mai esporre quel quadro, come se appartenesse alla sua più segreta intimità.     Infine, nell' ultimo autoritratto del 1910, Redon, che ha attraversato l' immaginario apocalittico del Romanticismo conservando la fiducia nella ragione illuminista, ricompone nel suo volto l' ambiguità, l' ambivalenza, le contraddizioni dell' esistenza. La parte destra, in piena luce, scruta lo spettatore mentre quella sinistra, oscurata dall' ombra, sfuma nell' indeterminato. L' Io diviso che costituisce la nostra identità, suggerisce Redon, deve e può essere ricomposto dal soggetto che si «disegna» secondo un desiderio, conscio e inconscio, che ne delinea le possibilità e i limiti.    RIPRODUZIONE RISERVATA



Storia d' Italia di Montanelli: terzo volume

                    
						
                            OAS_AD('Bottom1');
                        
                    

È in edicola, con il Corriere della Sera , il terzo volume della Storia d' Italia di Indro Montanelli dal titolo: L' Italia dei Comuni.     Il Medio Evo dal 1000     al 1250. a 7,90 euro    più il prezzo del quotidiano



Interventi & Repliche

                    
						
                            OAS_AD('Bottom1');
                        
                    

Il debito pubblico e la patrimoniale    Recentemente si è molto parlato di una supertassa patrimoniale come possibile strumento atto a riportare il debito pubblico entro il 60% del Pil. L' iniziativa ha suscitato pareri controversi, anche per l' enormità dell' eventuale importo in gioco. Sorprendentemente, però, nessuno ha commentato la notizia che il patrimonio pubblico, valorizzato al 140% del Pil, potrebbe essere utilizzato come strumento alternativo o integrativo per raggiungere l' obiettivo. Le motivazioni per abbattere in modo sostanziale il debito pubblico sono purtroppo tutte valide. Il debito è un freno alla crescita. Risorse che potrebbero essere devolute a stimoli economici pagano invece gli interessi sul debito. Ne sono penalizzati la qualità di vita, le aziende, i consumi e il lavoro che è tassato più delle rendite. Abbiamo ipotecato il futuro dei giovani e, con una minima variazione dei tassi, ipotecheremmo anche il futuro dei nostri nipoti. Così come siamo messi, l' Italia muore come nazione capace di creare un futuro accettabile per i propri cittadini. Una nazione economicamente sofferente non dovrebbe ragionare in modo diverso da una famiglia o da un' azienda in difficoltà. L' Italia siamo noi cittadini e, come una famiglia o un' azienda che taglia i costi e vende il superfluo, dobbiamo rimetterci in carreggiata. Solo in tale contesto ha senso parlare di «patrimoniale». Per garantire un futuro alla Nazione gli italiani abbienti accetterebbero forse l' imposizione di una patrimoniale, a condizione però che ci sia un piano di risanamento complessivo, una visione di lungo periodo. Un progetto a 10 anni: 1 euro di patrimoniale ogni 3 di incassi da cessioni del patrimonio pubblico. Una patrimoniale da complessivi 280 miliardi accoppiata alla cessione di 1/3 del patrimonio, pari a 850 miliardi, porterebbero a un rapporto debito/Pil inferiore al 60%. Ciò accompagnato da: la creazione di un' Agenzia per le privatizzazioni che contenga al 30% il «peso» dello Stato sull' economia; un tetto del 3% al deficit e un tetto di indebitamento al 60% del Pil sanciti costituzionalmente; la concessione del potere sanzionatorio alla Corte dei conti per ridurre gli sprechi; la riduzione della pressione fiscale al 40%. Gli enormi interessi risparmiati sul debito, investiti, favorirebbero la crescita. Tale crescita e la minore pressione fiscale ricompenserebbero ampiamente, negli anni, i cittadini per il sacrificio. In assenza di un tale piano, penso che gli italiani facciano bene a «strillare» la loro contrarietà. Se siamo senza futuro che ci rimangano almeno i risparmi.    Francesco Marini Clarelli, Milano    La decisione del Consiglio di Bpm   Nel servizio «Il consiglio di Bpm dice no all' aumento» pubblicato sul Corriere di ieri a pagina 39 a riga 22 è saltato un «non». L' affermazione corretta, riferita alla decisione del consiglio della Popolare di Milano di non ricapitalizzare la banca, decisione dettagliatamente illustrata nell' articolo, è la seguente: «nel comunicato si sostiene che non se ne ravvisa la necessità».



Oggi su www.corriere.it

                    
						
                            OAS_AD('Bottom1');
                        
                    

Videointervista    Zucchero    Il cantante parla alla vigilia della partenza per il tour mondiale.    Videorecensione    Il film    La fine è il mio inizio, il racconto degli ultimi giorni di Tiziano Terzani.    Videogossip    Coppia a spasso    Barbara Berlusconi e Pato alla mostra d' arte: nuove immagini. La polemica    Medici sospesi    Scherzano tra i malati in coma, le foto postate su Facebook.    Il caso Ruby    Clooney e Canalis    La coppia chiamata a testimoniare: «Mai     stati ad Arcore».    La prova    Quiz del giorno   Mettete alla prova memoria e attenzione alle notizie.



Teleraccomando

                    
						
                            OAS_AD('Bottom1');
                        
                    

PER RIFLETTERE Inchiesta sul porno Con un' inchiesta sul mondo delle luci rosse, torna il programma - condotto da Claudio Brachino - dedicato al costume, al crimine, al mistero. Inutile negarlo: il porno è un ambiente che affascina molti, scandalizza altri, e che frutta molto danaro. «Niente voyeurismo, bensì storie, informazioni, donne e uomini che raccontano le loro esperienze, le loro scelte e, talvolta, i loro drammi» spiega Brachino. In studio, il sociologo Francesco Alberoni, l' ex pornostar Eva Henger (foto) e Samantha De Grenet, protagonista - suo malgrado - di video porno sul web. Top secret    Retequattro, ore 21.10 PER CONOSCERE Grandi progetti di architettura Un viaggio inedito nella memoria e nell' identità nazionale realizzato da Rai Educational e dal    Ministero per i Beni e le Attività Culturali, per scoprire uno straordinario patrimonio storico, in occasione dei 150 anni della Unità d' Italia. L' architettura sarà la chiave di lettura per riflettere sul modo di stare insieme, di abitare le case. Dall' Archivio Centrale dello Stato fino al Mart di Rovereto, il documentario, offre una panoramica dei migliori progetti di architettura. Voce narrante del viaggio è Fantastichini (foto) Magazzini Einstein   Raitre, ore 1.10



Film e programmi

                    
						
                            OAS_AD('Bottom1');
                        
                    

Demi Moore lavora in un topless bar Licenziata in tronco, una sensuale segretaria dell' Fbi (Demi Moore, foto) inizia a esibirsi in un topless bar. La faccenda si complica con un omicidio.    Striptease     Retequattro, ore 0.25 Squadre anti-crimine a caccia di Dna Ultimi due episodi della 6ª stagione del telefilm con la squadra anti-crimine a caccia di Dna. Oggi la morte di un uomo in un ristorante e l' inseguimento a un killer.    CSI: NY    Italia 1, ore 21.10 Caprino indaga su due omicidi Ultima puntata per le indagini del commissario Manara (Guido Caprino, foto). Oggi è alla prese con la morte di un cacciatore e un omicidio legato a un rapimento.    Il commissario Manara 2    Raiuno, ore 21.10 Crisi libica e politica Ne parla Santoro La crisi libica e la politica italiana sono al centro del dibattito di Michele Santoro. Ospiti: Antonio Di Pietro, Fabrizio Cicchitto, Maurizio Belpietro, Fabrizio Gatti.    Annozero   Raidue, ore 21.05



Digitale Terrestre

                    
						
                            OAS_AD('Bottom1');
                        
                    

Bisio gioca a calcetto per non pensare Nel film di Lucini, sul filo dell' ironia, le storie d' amore e di vita di un gruppo eterogeneo di sette uomini di età diverse che una volta a settimana, il giovedì sera, si ritrova per giocare a calcetto. Nella foto, Claudio Bisio e Angela Finocchiaro.    Amore, bugie e calcetto    Cinema Emotion, ore 21 Hayek e Cruz bandite per bene La storia è ambientata nel 1880 in Messico. Sara e Maria (Salma Hayek e Penélope Cruz, foto) sono due bandite che si alleano contro uno spregiudicato funzionario di una banca americana per difendere i diritti dei contadini cui sono state sottratte le terre.     Bandidas    Rai Movie, ore 21



La trovata di Simona all' Isola dei fumosi

                    
						
                            OAS_AD('Bottom1');
                        
                    

Esiste anche un eroismo da cabaret, un' estrema unzione da commedia. Per sopperire a un deficit d' ascolti Simona Ventura è sbarcata sull' isola, sulla «sua» isola dei fumosi. Voleva dimostrare a quei naufraghi un po' anemici, a quegli intossicati di celebrità, a quei clandestini dello snebbiamento di che pasta è fatta una vera conduttrice: incurante del caldo, dei chili di troppo, dell' irreparabile, Super-Simo è sbarcata in Honduras e si è caricata sulle spalle un fardello di prevaricazioni, di liti, di fame, di maldicenze, di noia, insomma di vita quotidiana (Raidue, martedì, ore 21,10).     Eccola, un calcio al make up, non proprio come mamma l' ha fatta, ma pur sempre in versione «nature» (oddio, una gonfiatina alle camere d' aria qualche ciclista l' ha data); eccola tuffarsi finalmente nel mar dei Caraibi (e del secondo Paese più povero delle Americhe), giubbotto salvagente blu e arancione, i capelli raccolti in preghiera. Con Super-Simo è tutta un' altra cosa: i fumosi sembrano persino dismettere il loro sudario liso.     Però (c' è sempre un però), la regina si è giocata male la carta che aveva in riserbo, forse per un sussulto di ritegno. Per farla breve, Super-Simo doveva comunicare a Nina Moric che l' ex marito Fabrizio Corona, in compagnia di Belén, aveva portato il figlioletto Carlos a Eurodisney, senza il consenso materno. Qualcuno vedeva già configurarsi un reato, una specie di rapimento. Qualche malignazzo, su Internet, gridava alla messinscena, visto che il ragazzino era felicissimo della gita (e di Belén) ed è stato poi riaccompagnato dalla nonna materna. Se Super-Simo si fosse comportata da professionista della tv del dolore avrebbe allestito uno spettacolino della sofferenza. Invece tutto è filato liscio, anche perché Nina, con quella bocca, non può dire ciò che vuole.     Intanto dallo studio la Parietti sentenziava: «Se io avessi dovuto darla a quelli che se la meritavano sarei rimasta vergine». A cosa si riferiva?     RIPRODUZIONE RISERVATA



Dal Satellite

                    
						
                            OAS_AD('Bottom1');
                        
                    

Film e programmi Una videocamera riprende i demoni L' horror costato solo 15.000 dollari diventato di culto. In un' abitazione invasa dai demoni, una coppia decide di installare una videocamera per riprendere ciò che accade di notte...     Paranormal Activity    Sky Cinema 1, ore 21.10 Clooney in Iraq soldato paranormale Iraq. Un reporter (Ewan McGregor) si imbatte in un militare (George Clooney, foto) soldato Jedi e monaco guerriero che utilizza contro il nemico facoltà paranormali.    L' uomo che fissa le capre     Sky Cinema Hits, ore 21.10 Denzel, poliziotto perseguitato dal killer Un killer riesce a fuggire dal carcere, facendo credere alle autorità di essere morto. Il suo obiettivo è distruggere la vita al poliziotto (Denzel Washington, foto) che lo ha arrestato.    Verdetto finale     Sky Cinema Max, ore 21 Eddie Murphy vampiro in caccia La commedia horror di Wes Craven. Spinto dal desiderio di perpetuare la sua specie, l' ultimo vampiro dei Caraibi (Eddie Murphy) sbarca a New York per trovare una compagna.    Vampiro a Brooklyn    Sky Cinema Comedy, ore 21



Vincitori e vinti

                    
						
                            OAS_AD('Bottom1');
                        
                    

Simona    Ventura    Si riprende l' «Isola» di Simona     e batte la politica. Tanti cambiamenti per     far riprendere «L' isola     dei famosi»: su Raidue     a seguire lo sbarco     di Simona Ventura sull' isola gli spettatori sono 5.157.000,     20,3% di share Giovanni Floris    La politica superata dall' Isola.    I temi d' attualità nel salotto di Giovanni Floris, con Bersani: ma a seguire «Ballarò» su Raitre c' è un po' meno gente del solito, 4.251.000 spettatori, 15,1% di share



Chávez: «No ho in programma di concedere asilo al Colonnello»

                    
						
                            OAS_AD('Bottom1');
                        
                    

CARACAS - Il presidente del Venezuela, Hugo Chávez, assicura di «non avere in programma» di concedere l' asilo al colonnello Gheddafi. «Fa quello che deve: resistere a una aggressione», ha dichiarato in una conferenza stampa a Montevideo, dopo aver incontrato il presidente dell' Uruguay, Jose Mujica.  Chávez ha anche assicurato di non aver parlato al telefono con il leader libico negli ultimi giorni. In questo modo «lo rintracciano e lo fanno fuori con un missile», ha commentato.  Nell' ultima conversazione, tuttavia, ha ricordato il presidente del Venezuela, Gheddafi gli aveva assicurato di non avere intenzione di lasciare il suo Paese. Mujica e Chávez hanno fortemente criticato l' intervento militare occidentale in Libia.  «Cosa significa difendere la pace con le bombe?», ha chiesto il presidente venezuelano.



Il rendimento di un milione per cento

                    
						
                            OAS_AD('Bottom1');
                        
                    

(g.marv.) Un milione per cento. Tanto avrebbero guadagnato i sottoscrittori del Pioneer fund, uno dei più antichi mai esistiti, se avessero tenuto duro dal 1928 (anno di nascita del fondo) a oggi. Mille dollari investiti nella classe A della cassa comune - distribuita dalla branch bostoniana della società che oggi fa capo a Unicredit - sarebbero diventati dopo 82 anni 10,73 milioni di dollari, con un rendimento medio annuo di quasi il 12%. Un risultato a cui anche i computer non erano preparati: la banca dati di Lipper, uno dei leader mondiali nell' analisi dei fondi comuni, è andata in tilt di fronte alla percentuale di sette cifre. E gli investitori? Purtroppo il favoloso numero è solo teorico. I fondisti più anziani del Pioneer fund hanno comprato le loro quote negli anni ' 50. Non si hanno notizie di pionieri indomiti (o più realisticamente di loro fortunati eredi) che abbiano messo i soldi alla vigilia della Grande Depressione e tenuto, reinvestendo con puntiglio i dividendi, fino all' epoca della crisi finanziaria globale. Il milione ci sarebbe, mancano i milionari. AAA investitori di lungo periodo cercasi. Esisteranno davvero da qualche parte? In Italia l' industria è giovane: il primo fondo è nato nel 1984. Dalle nostre parti la permanenza media nelle casse comuni dei risparmiatori è di due anni e nove mesi. Solo nel 15% dei casi si superano i sei. It' s a long way, direbbero a Boston.    RIPRODUZIONE RISERVATA



Amore e altri rimedi Quando a Lady Derby batte forte il cuore
Rimmel e amuleti La fedeltà di Lady Renata, gli oggetti di Bedy Moratti, i palpiti di Marisa Maldini e, ultimamente, di Barbara Berlusconi
                    
						
                            OAS_AD('Bottom1');
                        
                    

Gli uomini a sinistra, le donne a destra. Negli Anni 60 al derby di Milano si andava come all' hammam, «papà da una parte con Gianmarco e Massimo, io dall' altra con mamma Erminia e mia sorella Adriana» ricorda Bedy Moratti con nostalgia ma senza rimpianto, le donne del derby ne hanno fatta di strada, oggi si mescolano ai loro uomini senza barriere, anche se certi eventi di costume non cambiano mai connotati. Era, quello, il periodo della grandeur morattiana, l' Inter comprata nel ' 55 (è Erminia, tifosa nerazzurra da bambina, a trasmettere ad Angelo il virus dell' Inter trascinandolo a vedere un Roma-Ambrosiana al vecchio campo del Testaccio) volava in Italia e nel mondo, per strada si fischiettava «Una canzone da due soldi» e al Meazza si andava come alla prima della Scala, a vedere chi c' è, chi non c' è, e chi c' è com' è vestito.    Sabato, per la duecentosettantaseiesima volta, il copione si ripeterà uguale a se stesso, Lady Derby sarà bionda (Barbara Berlusconi, presidentessa innamorata di Pato), avrà gli occhi azzurri (Anna Billò, giornalista Sky e compagna di Leonardo), sarà al debutto (Valentina Allegri, 15 anni, figlia di Massimiliano) e all' ennesima replica (Bedy Moratti), sarà moglie (Renata Fraizzoli, Ivana Pellegrini, Milly Moratti), mamma (Marisa Maldini), sarà addirittura invisibile: è Marina Berlusconi l' anti-pasionaria per eccellenza, Lady Derby senza derby, percorso netto in venticinque anni e la leggenda metropolitana che ci sia lei, e non il morso dell' austerity, dietro il disimpegno rossonero del padre.    Indossato il tifo, e un filo di rimmel, Lady Derby ripeterà i gesti, le abitudini, persino il percorso, di sempre. «Ho le mie scaramanzie - racconta la Bedy, il cui grande amore per l' Inter va a gonfie vele da oltre cinquant' anni -. L' orario di partenza per andare allo stadio, la strada da percorrere, gli oggetti da infilare in borsa». L' elenco prevede: una foto del padre Angelo, un santino di Padre Pio, un pezzetto di legno indiano che la Bedy è convinta porti fortuna. Una volta a San Siro, il rito prosegue: «Le persone da salutare per prime e per ultime, più volentieri o meno volentieri. Nulla è lasciato al caso». Qualche anno fa, la cognata Milly ebbe un' idea: una T-shirt («I love Inter») da distribuire alle mogli dei giocatori. Funzionò due volte: derby vinto e grande successo commerciale.    Come la Bedy in nerazzurro (prima il padre e poi il fratello), Marisa Maldini ha modulato il suo tifo rossonero su due sentimenti enormi ma diversi: «Di emozioni a San Siro ne ho vissute tante e di intensità differente - spiega la moglie di Cesare e la mamma di Paolo, Lady Derby da Nordahl a Kakà -, per Cesare mi veniva un tifo caloroso ma meno protettivo, quello per Paolo era totalmente materno: speravo che non si facesse male, che tutto andasse bene». Le specialità di casa Maldini sono molte: «Il 6-0 all' Inter nel derby con Cesare allenatore del Milan. Paolo mi ha dato gioia ogni volta che è sceso in campo, da madre faccio fatica a distinguere i derby dalle altre partite». Tutte vissute con un unico comun denominatore, una superstizione metodica: «In tribuna a San Siro io a destra e Adriana, la moglie di Paolo, sempre a sinistra. In tanti anni non ci siamo mai scambiate di posto».    Lady Inter, va detto, ci ha sempre dato più soddisfazione di Lady Milan, a tratti evanescente. La sciura Ivana, legittima consorte di quell' Ernesto Pellegrini che sulle vicende nerazzurre regnò undici anni (' 84-' 95), esperta grafologa, vagliava la campagna acquisti attraverso la prova della calligrafia ai giocatori. Raffaele Sergio, terzino della Lazio, ne uscì a pezzi. «Coraggio, scriva qualcosa», lo invitò l' Ivana davanti a un risotto giallo. «Il risotto è buono e spero di tornare a mangiarlo presto» lo sventurato rispose. Tornò a Roma, invece: «Ernesto, questo Sergio non fa per noi...».    Lady Renata Fraizzoli, moglie di Ivanoe sedicesimo presidente dell' Inter (' 68-' 84), non si perde un derby da quel dì. «Se sabato vado a San Siro? Ci mancherebbe altro! Eccome, se ci vado! Dal ' 47, li ho visti tutti». Amante delle corse dei cavalli («A San Siro ero habitué, ma all' ippodromo. Fu Ivanoe a iniettarmi il tifo per l' Inter»), eterna ragazzina, questi sessantaquattro anni sugli spalti se li ricorda tutti. «Se piove, se nevica, se è di giorno o se è di notte: io sono sempre lì. E dopo tutto questo tempo, non essendo fessa, di calcio ne capisco parecchio, però non mi chieda che formazione deve mettere in campo Leonardo per battere il Milan perché di quelle cose lì non m' interesso, a me basta che si vinca, può fare gol anche Julio Cesar! Devo dirle che ho una sensazione: questo derby non deciderà il campionato. Però se ci riesce il sorpasso, mi bevo una coppa di champagne!». Un rossonero che allena i nerazzurri, orrore: «Quando Leo è sbarcato ad Appiano dopo Benitez, ci sono rimasta. Ma ormai il mondo è cambiato, ormai vale tutto». Ormai vale un Papero che ruba il cuore a una Principessa, nel 2011 Lady Derby palpita in tribuna e un attaccante brasiliano le manda baci dal campo. E poi, al novantesimo, comunque sia finita, tornano a casa insieme.     Gaia Piccardi    RIPRODUZIONE RISERVATA



